*******************************
**A. Appendice: approfondimenti giuridici**
*******************************

**A.1	Digitalizzazione P.A.**
--------------------------------------------------------------------------------

Per far fonte alle conseguenze economico-sociali dovute alla recente pandemia del Covid-19, l’Italia ha adottato il Piano Nazionale di Ripresa e Resilienza (in seguito PNRR), al fine di investire i fondi europei nell’ambito del programma Next Generation EU, che, come noto, è articolato in sei “Missioni”: la prima di queste è denominata “Digitalizzazione, innovazione, competitività, cultura e turismo” e prevede lo stanziamento di oltre 40 mln di euro. 
L’azione amministrativa dell’Istituto partecipa, in tale ambito, al rilancio del Paese secondo i consueti principî di economicità, efficienza ed efficacia, nonché di trasparenza, favorendo la digitalizzazione dei processi interni. 
È appena il caso di ricordare inoltre che l’Italia, ed in particolare la Corte dei conti nel panorama delle Pubbliche Amministrazioni, ha dato prova di essere all’avanguardia in termini di digitalizzazione dei plessi giurisdizionali con specifiche piattaforme e relativi applicativi: GiuDiCo per il processo contabile, Polisweb per il processo civile telematico, SIGA per il processo amministrativo telematico nonché il SIGIT per il processo tributario telematico 
Da ultimo sul punto, per quel che concerne i rapporti degli Uffici giudiziari italiani in raffronto panoramico con quelli di altri Stati membri dell’Unione Europea, si osserva che l’Italia dimostra di sviluppare i relativi sistemi informatici a supporto, non solo per smaltire un cospicuo arretrato, ma soprattutto per far fronte ad ogni evento straordinario e financo imprevedibile, come si sono dimostrati il terremoto de L’Aquila (nell’aprile 2009) o la nota pandemia, solo per fare alcuni esempi. 
In tale contesto è da tenere ben presente, per esprimerci con una locuzione latina cara ai giuristi, ossia de jure condendo, il progetto europeo GAIA-X, “che rappresenta la nuova generazione di un ecosistema di infrastrutture di dati” (cfr. https://www.gaia-x.eu), con precipuo scopo di fornire uno standard uniforme fra i Paesi dell’Unione europea, oltre che offrire una valida alternativa all’egemonia del modello statunitense di Cloud.


**A.2	Casistiche di accesso ai dati personali.**
--------------------------------------------------------------------------------

A.2.1	In caso di decesso del dipendente 
~~~~~~~~~~~~~~~~~~~

L’evento morte del dipendente determina in capo allo stesso la cessazione della capacità sia giuridica (art. 1 c.c.), sia d’agire (art. 2 c.c.) e la conseguente successione nei rapporti giuridici a carico ed in favore dei chiamati all’eredità (cfr. art. 565 c.c., quali successori universali) e/o dei legatari (cfr. art 649 c.c.: successori a titolo particolare in via automatica, salvo rinunzia). Ne discende, in particolare, da un lato l’obbligo di riconsegna di tutte le dotazioni strumentali fornite dal datore di lavoro (a mero titolo esemplificativo, non esaustivo: notebook e suoi accessori, cd. docking station; monitor fornito eventualmente per il lavoro agile; cellulare e/o sim card; firma digitale e suo eventuale dispositivo, token fisico; cuffie cablate o wireless); dall’altro la facoltà di accedere ed ottenere copia, nonché la cancellazione, dei dati personali e diversi da quelli di lavoro, archiviati nel ricordato spazio OneDrive ad uso appunto promiscuo.

A.2.2	In caso di indisponibilità assoluta o temporanea da parte del dipendente a rendere la prestazione lavorativa 
~~~~~~~~~~~~~~~~~~~

Possono occorrere eventi diversi dalla morte, che tuttavia precludono o limitano la capacità d’agire e contestualmente limitano la capacità giuridica. Ci si riferisce a specifiche situazioni giuridiche, quali: l’interdizione, l’inabilitazione e soprattutto l’essere sotto amministrazione di sostegno, istituto quest’ultimo favorito dalla giurisprudenza civile rispetto agli altri citati, che -seppure non abrogati- sono di fatto recessivi e residuali; è  previsto dalla Legge 9 gennaio 2004, n. 6 (“Introduzione nel libro primo, titolo XII, del Codice civile capo I, relativo all’istituzione dell’amministrazione di sostegno…”). Come noto, i già menzionati istituti sono disposti dalle rispettive Autorità giudiziarie competenti e possono determinare tanto una totale o parziale, quanto assoluta o temporanea successione nei rapporti tra vivi. Tali figure - rispettivamente il tutore, il curatore o l’amministratore di sostegno- sono nominate infatti, per tutelare al meglio la persona fisica, qui il dipendente della Corte, e svolgono per il predetto una serie di attività a rilevanza giuridica, come nel caso di specie, ossia accedere ai dati personali archiviati su OneDrive in Cloud di Corte dei conti. Ne consegue l’esigenza legale di verificare i presupposti oggettivi e soggettivi della richiesta, per istruire correttamente la pratica in via amministrativa e darvi in seguito corso in via tecnico-informatica, ossia in sinergia fra gli Uffici preposti di D.G.R.U. e D.G.S.I.A., cui peraltro è data facoltà di verifica in ragione della pubblicità disposta dalla legge, ovvero per annotazioni a margine dell’atto di nascita, disponibile nei relativi registri anagrafici comunali. All’Utente sarà dunque sempre richiesto di: presentare l’istanza, compilando l’apposito modulo, fornire la documentazione in esso descritta, nonché firmare la manleva, per liberare l’Istituto da eventuali responsabilità connesse da possibili usi impropri di informazioni e dati lavorativi erroneamente estratti.

A.2.3	In caso di “gestione di affari altrui” (art. 2028 c.c.): 
~~~~~~~~~~~~~~~~~~~

Può inoltre verificarsi l’eventualità che il dipendente sia impossibilitato a provvedere da sé stesso alla gestione dei proprî affari e che in tale eventualità non si siano attivati i predetti istituti, anche per mancanza di presupposti specifici o semplicemente perché, medio tempore, si stanno svolgendo i relativi procedimenti giurisdizionali con i necessari tempi di evasione. In tale circostanza, può sorgere la necessità, dal lato Utente, per chi, senza esservi obbligato, assuma scientemente la gestione degli affari del dipendente della Corte dei conti. Anche in tal caso il richiedente, per accedere ai dati personali del lavoratore, dovrà compilare l’apposito modulo ed allegare la documentazione richiesta, firmando contestualmente la manleva in favore dell’Istituto.


A.2.4	In caso di separazione personale legale fra coniugi (con e senza addebito): effetti in caso di morte o di indisponibilita’ a rendere la prestazione lavorativa.
~~~~~~~~~~~~~~~~~~~

Come noto, il vincolo matrimoniale è sciolto (in disparte l’annullamento rotale del matrimonio concordatario) soltanto in caso di morte o di divorzio, di conseguenza la separazione personale legale (ossia non di mero fatto) fra i coniugi non fa venir meno il vincolo in questione. È inoltre noto che la separazione può essere senza o con addebito di responsabilità della rottura a carico di uno dei due coniugi. L’addebito comporta l’esclusione dalla successione del defunto (cfr. art. 548 c.c.), in tale evenienza la Corte dei conti non potrà pertanto dare corso a richieste, avanzate dal coniuge superstite, per consentire l’accesso ai dati personali del dipendente scomparso. A tale riguardo si osserva che l’informazione relativa alla tipologia di separazione è da richiedersi, che non potrà opporre allo specifico scopo la privatezza della specifica informazione. Si chiarisce infatti che l’informazione, richiesta dalla Corte dei conti, non viola la privacy dell’istante, in quanto la sua acquisizione è meramente finalizzata al dare corso all’istanza nel rispetto della legge civile in materia e per l’effetto anche della buona azione amministrativa. Si precisa che tali considerazioni valgono ad essere applicate: tanto in caso di morte del dipendente legalmente separato, per cui ai fini successori e di conseguente accesso ai dati di natura personale l’Istituto avrà cura di verificare la sussistenza o meno dell’addebito; quanto ad eventuali fini gestori del dipendente impossibilitato in via temporanea od assoluta a curare i propri interessi. In tale ultima ipotesi, la Corte dei conti è tenuta a considerare l’eventuale dichiarazione di divieto di accesso manifestata dall’interessato mediante dichiarazione scritta al Titolare del trattamento dei dati personali (cfr. art. 2-terdecies d.lgs. 196/2003), ma sempre nel coordinamento e quindi nel rispetto della normativa di ordine generale in sede civile.	

A.2.5	In caso di unioni civili
~~~~~~~~~~~~~~~~~~~

L’evoluzione normativa ha recepito, come fenomeno giuridico rilevante, anche le cd. Unioni civili, ossia tra persone dello stesso sesso (cfr. Art. 1 della legge 20 maggio 2016, n. 76, cd. Cirinnà). In particolare, la norma di cui all’art. 1, comma 20°, prevede l’equiparazione giuridica, in termini di trattamento, a tutte le disposizioni inerenti al matrimonio tra coniugi. Ne discende che le richieste per evenienze a causa di decesso o di impossibilità temporanea o assoluta, come sopra tipizzate, verranno trattate dalla Corte dei conti nel rispetto della normativa vigente.
..
