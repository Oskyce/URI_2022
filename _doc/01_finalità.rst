****************************************
**1. Finalità**
****************************************
Le Linee guida forniscono informazioni di carattere generale sulle risorse informatiche ed indirizzano l’utente digitale verso un utilizzo autonomo, corretto, consapevole, responsabile e sicuro delle risorse stesse.

Esse non contengono obblighi specifici ulteriori rispetto a quelli già previsti dalle vigenti norme (generali e di settore) di disciplina del pubblico impiego, dalle quali conseguono eventuali responsabilità amministrativo-contabile, civile, penale, disciplinare e dirigenziale.

La Corte ritiene fondamentale tutelare le risorse informatiche, i servizi, il patrimonio informativo tutto dell’Istituzione attraverso adeguate politiche di sicurezza coerenti, in particolare, con la normativa vigente in materia di amministrazione digitale e di protezione dei dati personali.

In quest’ottica, le Linee guida contribuiscono a prevenire eventuali comportamenti, anche inconsapevoli, rischiosi sia per l’utente che per l’organizzazione.

Il documento è sintetico e di ampio respiro e non esaurisce la materia, tenuto conto che sono già operativi altri strumenti normativi e/o tecnici dedicati (generali o di settore), come ad esempio il Manuale di Gestione documentale e le iniziative informative e divulgative (`Moduli DGSIA Formazione <https://intranet.corteconti.it/Home/Strumenti/RisorseUmane/DGSIAFormazione>`__, Guide dedicate, *Tutorial* di Missione Cdc digitale; *e-mail* tecniche di aggiornamento continuo).

..
