*********************************
**16 Utilizzo delle risorse informatiche: esercizio dei diritti ed osservanza dei doveri**
*********************************

Come noto, ogni dipendente della Corte dei conti, per lo svolgimento della propria attività lavorativa, fa uso di dispositivi elettronici e di connesse risorse informatiche; per alcuni di essi (PC, smartphone, archivio digitale, ecc.), come già chiarito precedentemente, il datore di lavoro concede ai propri dipendenti la possibilità di farne uso anche ai fini personali. 

Di conseguenza è facilmente comprensibile che tale eventuale commistione tra ambito lavorativo e personale debba essere chiarita e regolamentata, al fine di poter sempre assicurare il regolare svolgimento dell’attività propria dell’Istituzione, e al tempo stesso garantire l’esercizio dei diritti inerenti alla tutela dei dati personali da parte dei dipendenti o di eventuali aventi diritto [1]_ . 

Si rammenta, preliminarmente, che tutto il Personale, magistratuale ed amministrativo, è chiamato ad agevolare e rendere possibile il lavoro tecnico-amministrativo, nel rispetto peraltro della normativa specifica sulla protezione dei dati personali, per dare corso alle richieste e alla tutela dei diritti in questione [2]_ . 

Premesso ciò, si richiede, pertanto, la collaborazione degli utenti ad archiviare i propri documenti personali all’interno di una unica e specifica cartella, denominata “DOCUMENTI_PERSONALI”. 
 
Tale precauzione riveste particolare importanza in caso di prolungata irreperibilità dell’utente, di impossibilità o cessazione del rapporto di lavoro, e consente: 

*	al *dirigente dell’ufficio* di servizio di accedere ai soli documenti di carattere istituzionale;
*	al *dipendente*, o agli eventuali *aventi diritto*, di accedere ed ottenere la copia e la successiva cancellazione dei soli dati personali, diversi da quelli di lavoro, archiviati nello spazio di archiviazione ad uso promiscuo.

La richiesta di accesso ai dati personali da parte di eventuali aventi diritto, nelle già menzionate casistiche, andrà indirizzata alla Corte dei conti, Direzione Generale Risorse Umane (D.G.R.U.), Ufficio disciplina del rapporto di lavoro. 

La pratica verrà lavorata nei termini di legge, in via amministrativa dall’Ufficio destinatario della richiesta, di concerto con la Direzione Generale per i Sistemi Informativi Automatizzati (D.G.S.I.A.), ed in particolare col Centro Unico Servizi (CUS). 
All’evasione dell’istanza, verrà altresì contestualmente richiesta la firma di una liberatoria, *manleva*, in favore della Corte dei conti, per scongiurare la mera eventualità che alcuni dati, archiviati erroneamente nella “cartella personale”, afferiscano invece all’attività lavorativa, che si ricorda essere coperta dal segreto d’ufficio e, comunque da riservatezza, nonché in taluni casi da segreto di Stato (ad es. per i cd. contratti secretati).

Nella sezione Appendice vengono fornite ulteriori e dettagliate informazioni relativamente alle seguenti casistiche:

*	decesso del dipendente
*	indisponibilità assoluta o temporanea
*	gestione di affari altrui (art. 2028 c.c.)
*	separazione personale legale fra coniugi
*	unioni civili



.. [1] A livello di inquadramento generale, la tutela dei diritti viene in emersione, allorquando si hanno successioni nei rapporti personali, le quali - si ricorda - possono essere ascritte a diverse categorie, peraltro combinabili tra loro: tanto a causa di morte (mortis causā), quanto tra vivi (inter vivos).

.. [2] Ciò è il precipitato sia della previsione, di cui all’art. 1, comma 2-bis, della L. n. 241/1990: “[i] rapporti tra il cittadino e la Pubblica Amministrazione sono improntati ai principî della collaborazione e della buona fede”, sia della normativa in materia di privacy.